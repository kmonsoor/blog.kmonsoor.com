---
Title: সহজ বাংলায় Scalability এর একটা উদাহরণ
Date: 2024-01-22
Tags: computing, daily-life, communication, Bangla, Simple explanations, সহজ ভাষায়, ব্যখ্যা, sohoz-banglay
Category: Thoughts
Slug: sohoz-banglay-scalability-example-1-bn
Status: Published
Summary: আপনার কোম্পানি যে ইমেইল পাঠাচ্ছে, সেটা কি scalable?
---

সিঙ্গাপুরের Grab এ থাকতে আমার একবার বস ছিল অরুণ নামের এক ইন্ডিয়ান।

জয়েনের কিছুদিন পরে, বসের কাছে কমপ্লেন গেলো যে খালেদ এই কাজ টা এমনে করে না, অমনে করে। বস আমাকে উইকলি মিটিং এ জিজ্ঞেস করলো, অমনে করো কেনো? আমি বললাম, এই এই কারণে অমনে করি।
সে আমাকে এক কথায় উত্তর দিলো যেটা আমার কানে এখনও বাজে। সে বলছিল, "তোমার উদ্দেশ্যটা ভালো, কিন্তু এটা scalable না"।
বেশি ব্যাখ্যা করা লাগে নাই, কারণ হোল আমরা দুজনেই জানতাম যে আমার ২৫+ টা টীমের সাথে কাজ করা লাগে, আমি যেভাবে আগাচ্ছিলাম, সেভাবে পাঁচ সাতটা টীমের সাথে হয়তো কাজ ম্যানেজ করা যেতো, কিন্তু ২৫ টা না।

আমাদের দেশের আইটি সেক্টরের বিভিন্ন উদ্যোগেও আমি এই ব্যপারটা খেয়াল করি খুব বেশি রকম, "উদ্দেশ্যটা ভালো, কিন্তু scalable না"
কি দেখে হঠাত এই কথা মনে আসলো সেইটা বলি।

ব্র্যাক ব্যাংক একটা মেইল পাঠিয়েছে, সিস্টেম মেইনটেনেন্সে সার্ভিস কিছুক্ষণ বন্ধ থাকবে এইটা হোল বিষয়। ইমেইলে বডিতে কোন টেক্সট নাই, খালি একটা ইমেজ। ভালো কথা। টেক্সট অনেকে পড়তে চায় না, ইমেজ দিলে খেয়াল করে পরবে। অনেকের মোবাইলে বাংলা ঠিকমতো দেখায় না, সেটাও একটা বিষয়। তো "উদ্দেশ্যটা ভালো"।
কিন্তু সাধারণ এই ইমেজ এর সাইজ ৩ মেগাবাইট (ধরেন, ৩০০০ কিলোবাইট), যেই ইমেজটা ৫০ কিলোবাইট হলেও একই লেখা প্রায় একই রকম দেখা যেতো। পার্থক্যটা খালি চোখে ধরা কঠিন। মানে প্রয়োজনের তুলনায় ৬০ গুন বড়।
এখন আসেন scalability বিবেচনা করি । 

ব্র্যাক ব্যাংক এর কাস্টমারের সংখ্যা যদি হয় ৫ লক্ষ, এই একটা মেইল পাঠাতে ব্যাংকের মেইল সার্ভার (edm. bracbank .com) থেকে "Data Out" ট্রাফিক জেনারেট হয়েছে (৩ মেগাবাইট x ৫,০০,০০০) = ১৫০০ গিগাবাইট।
আর ইমেজটার সাইজ যদি হতো ৫০ কিলোবাইট, এই একই কাজটা হয়ে যেতো ২৬ গিগাবাইট মতো ডাটা ট্রাফিকে, মানে ৬০ ভাগের এক ভাগ, আর পুরো ব্যাচ ইমেইল পাঠানো শেষ হতো ৬০ গুন দ্রুত।

এখন বলতে পারেন, ব্যাংকের টাকা আছে খরচ করুক। সেটা এক কথা, কিন্তু আরেকটা সাইড ভাবেন।

বাংলাদেশের বেশির ভাগ মানুষ ইন্টারনেট চালায় মোবাইলে। অর্থাৎ, এই গুরুত্বপূর্ণ ইমেইল টা দেখতে যে ৩ মেগাবাইট বাড়তি খরচটা হোল, ধরেন ১০০০ গিগাবাইট, এর বড় একটা অংশ গেলো মোবাইল কোম্পানিগুলার পকেটে। 
আবার, বাংলাদেশের বেশির ভাগ জায়গাতে ইন্টারনেটের যে অবস্থা, এই মেইল লোড হতে সময় নিবে ১০ সেকেন্ড, যেটা কিনা এক সেকেন্ডএর ও কম সময়ে করা যেতো।

এবার ধরেন, ইমেজটার সাইজ হোল ১০ মেগাবাইট, ৩ মেগাবাইটের বদলে। কি সমস্যা?
"scalable না", এই আরকি।
